# -*- mode: mandoku-view; -*-
#+TITLE: 日涉園集
#+DATE: 2015-08-24 23:55:16.745440
#+PROPERTY: ID KR4d0120
#+PROPERTY: BASEEDITION WYG    
#+PROPERTY: JUAN 卷十
<pb:KR4d0120_WYG_010-1a>¶
欽定四庫全書¶
　日涉園集巻十　　　　　　宋　李彭　撰¶
　　七言絶句¶
　　　老坡自海外歸為書簡寂觀雲卿閤榜今為煞¶
　　　風景者毁之¶
筆㡳颶風吹海波牓懸鬱鬱照巖阿十年呵禁煩神物¶
奈爾焚琴煮鶴何¶
　　　戯書¶
<pb:KR4d0120_WYG_010-1b>¶
虐雪饕風春事晚輕紅未放入夭桃即看倚杖花經眼¶
便許堆盤黍雪毛¶
晴簷已復聴提壺濁酒聊堪釋荷鋤短短長長愛園栁¶
三三兩兩數谿魚¶
渫井寒泉徹㡳清不容私地有蛙鳴修除何獨充庖易¶
要看籜龍將雨行¶
止酒廢詩春晝長頗知易戒復難忘戯于窓下還詩債¶
便欲花前喚索郎¶
<pb:KR4d0120_WYG_010-2a>¶
　　　次韻文潛立春三絶¶
臘前漏泄有官梅春色懸知裏許回日涉園中聊步屧¶
黄菘早韭復争開¶
后皇司春生意還無知草木亦班班顧憐緑髪添華髪¶
羞插耐寒花上幡¶
舉酒徴賢且合姻盤飱野菜鬬嘗新陽春有脚今誰是¶
始覺前朝貴老身¶
　　　延福寺¶
<pb:KR4d0120_WYG_010-2b>¶
尋盡雲山發興多稍知蘭若在巖阿不以姬姜棄憔悴¶
杖藜聊復一來過¶
　　　齊安江頭别何氏兄弟舟中得四絶句¶
踈星牢落散江東悵望夷猶醉眼中長年三老相欺得¶
故將短棹指西風¶
八字山頭閲世故周郎赤壁㫁人腸玉魚金枕皆𡨕寞¶
鐡騎樓船墮渺茫¶
樂羣野鶩巧相依旁母鳬雛肯浪飛怪㡳相連若耆舊¶
<pb:KR4d0120_WYG_010-3a>¶
無人花鳥自忘機¶
巖巖五老古鬚眉似對幽人歌采薇漢事煩公即調䕶¶
蒲輪飛詔盍來歸¶
　　　留别小慶¶
風催萬壑雨歸去雲閉連峯不放晴門外從教春水濶¶
杖藜準擬聴江聲¶
　　　二絶¶
過盡栁花無復綿幾畦麥浪漲晴川幽禽喚起醉鄉夢¶
<pb:KR4d0120_WYG_010-3b>¶
疑在故園茅屋邊¶
生綃他日寫荒寒咫尺渾如萬里寛我據筍輿烟霧裏¶
有人應作畫圖看¶
　　　對酒二首¶
頗欲持觴為上頓直疑買醪成大偷盎中麴蘖可肥遯¶
不比終南猿鳥愁¶
雄猜刻薄王處中不飲思欲誅蛾眉何如一醉睨萬物¶
小黠向來成大癡¶
<pb:KR4d0120_WYG_010-4a>¶
　　　夢秦處度持生絹畫山水圖來語予此畫劉隨¶
　　　州詩也君為我作詩書其上夢中賦此詩¶
隨州句法自無敵寫作無聲絶妙詞誰料長城千載下¶
秦郎復出用偏師¶
　　　嵗晚四首¶
天長候雁作行逺沙晚浴鳬相對眠松醪朝醉復暮醉¶
江月下弦仍上弦¶
汪侯胷次濶瀟湘秀潤清時符寶郎謝宇窓間仍發興¶
<pb:KR4d0120_WYG_010-4b>¶
敬亭山下屢成章¶
苦憶中州向子期微官䥴盡賦新詩清班未許聨天仗¶
直指聊看著繡衣¶
眼看楊栁漲春風忽復山明雪映松但把一尊扶醉病¶
何須三揖送文窮¶
　　　茅堂清坐有懐元亮¶
不到青園三月餘行間茂密見新蔬最憐䑕迹生塵案¶
復有潛筠穿我廬¶
<pb:KR4d0120_WYG_010-5a>¶
　　　有懐雪堂舊遊¶
雪堂楊栁三五株堂裏先生萬世無伐樹何人成糞土¶
如聞築屋復棲烏¶
柱史秦郎無檢幅筆端真有大夫辭追懐耆舊誰能繼¶
况復賞音黄絹碑¶
張侯贍蔚氣如虹字字追還西漢風歆向俱為泉下士¶
辭林正𣲖絶流通¶
陳子真成病乘黄圜丘一仆殆堪傷苦吟幽語多竒澁¶
<pb:KR4d0120_WYG_010-5b>¶
未免人譏急就章¶
柯陂潘子骨已冷文采風流付陸雲不見十年應好在¶
酒澆邊腹貯皇墳¶
珍重何家大小山髙文麗賦敵揚班書來慰藉江頭别¶
想見園林人外閑¶
　　　離曲池憇巾口¶
小泊曲池桑柘隂逺牆岑寂伴髙吟孤雲兩角真在夢¶
一抹寒林古木深¶
<pb:KR4d0120_WYG_010-6a>¶
野僧亦復稻畦衣兩兩三三巾口歸拂拭涪翁刑部句¶
晚風吹泪對斜暉¶
物色真成行畫圖十年對面不供書才慳更著李商隠¶
無復重譏獺祭魚¶
　　　林占處士和靖先生之孫也與予厚善今死矣¶
　　　作雨絶句弔之¶
愛君渾似金華客謂我猶堪供奉班蕭寺愚溪兩𡨕寞¶
一尊聊復對西山¶
<pb:KR4d0120_WYG_010-6b>¶
危脆芭蕉何足道姓名今不減西湖茂陵遺藳他年在¶
曽有書言封禪無¶
　　　乆不得六弟消息二絶¶
去日么荷拳未舒水花髙蓋已扶疎大醫法窟應尋徧¶
有㡳能忘一紙書¶
平生大敵劉文叔每發一兵鬢為蒼不得淮南近消息¶
蕭然添我鬢毛霜¶
　　　遊雲居寺三絶¶
<pb:KR4d0120_WYG_010-7a>¶
茗椀薫爐乆不來曉猿夜鶴總相猜故將野老扶衰杖¶
踏破山家稱意苔¶
去年重失洪崖約今日又寒徐稚盟勝日幽期無惡客¶
尋僧銀色界中行¶
燕坐身游水晶城夢回心净玉壺氷更聴夜雨簷花落¶
却是細泉幽竇傾¶
　　　代二螯解嘲¶
臞儒他日倦龜殻蛤蜊自可破愁顔不似二螯風韻好¶
<pb:KR4d0120_WYG_010-7b>¶
那堪把酒對西山¶
　　　解嘲¶
平生癡絶百無憂黨友相嘲顧虎頭癡黠胷中各相半¶
要之與我不同流¶
丘林乆矣自耘鋤罕識心勞𤓰芋區不復論文傳㓜婦¶
安能索筆著潛夫¶
　　　西隠觀¶
書籖無復梁蕭統像設空餘譚紫霄馴鹿將麑眠藥圃¶
<pb:KR4d0120_WYG_010-8a>¶
歸雲帯雨度山椒¶
　　　離豫章進賢道中¶
春在江村桑柘中多情十日雨兼風杜鵑北向勸歸去¶
我為故人聊復東¶
　　　招隠亭¶
裊裊秋風生桂枝小山巖壑石逶迤王孫歸去嵗將晏¶
莫學臞儒炊扊扅¶
　　　鄰雞¶
<pb:KR4d0120_WYG_010-8b>¶
鄰雞午唱静中譁挾雨蒼苔傲落花已覺星星鬢邊出¶
真成一倍惜年華¶
　　　醉中戯次師言韻兼簡少逸¶
不覺龎公隠鹿門逢塲作戯任吾真風烟乆著雙蓬鬢¶
脫㡌公應恕醉人¶
筆下疾雷驚四鄰勒兵小試頌聲新司空城旦餘波爾¶
六籍紛綸井大春¶
往日風流京兆眉却穿習薄敗荷衣新詩渾作鶯花語¶
<pb:KR4d0120_WYG_010-9a>¶
只欠天街便面歸¶
愧乏金椎控頥手偷兒何苦向人來囊空四壁亦云静¶
祇有丹鉛勘玉杯¶
　　　次韻九弟過炭婦兼懐微公之句¶
阿連衝曉絶江濆驚起江汀鷗鷺羣不為營巢祇覔句¶
真成拄頰玩幽雲¶
頭陀雲外見遥岑争似歐峯雲物深想見伊蒲欲為供¶
波生茗盌憩牆隂¶
<pb:KR4d0120_WYG_010-9b>¶
　　　次韻九弟幽園即事¶
萬事向來元不理非闗軒傲故相違幽園把菊初無恙¶
未歎將蕪胡不歸¶
孰知卜築野人居飽聴鄰鐘與粥魚便覺悠悠雲入座¶
只無㶁㶁水鳴除¶
　　　次韻正平見贈道予游山北勝處¶
山南山北似壺天雨宿風飡近日邊噭噭猿啼石門路¶
此身渾是謝臨川¶
<pb:KR4d0120_WYG_010-10a>¶
佳句全勝顧虎頭千巖萬壑斬新秋歸來把玩無窮意¶
始信遥天寄客愁¶
　　　次韻九弟五絶句¶
逺韻㑹須真邁往髙懐那用太分明病夫閲世蓋多矣¶
説病由來非妄情¶
草際窓間蟋蟀鳴愁来無路敵方城却憐郢客悲秋賦¶
强使微雲滓太清¶
谷水為簾映暮山珂珠貝玉妥天闗傳聞小陸同支遁¶
<pb:KR4d0120_WYG_010-10b>¶
游戯蒼崖鉅壑間¶
沙鷗日日滿蘋汀白髪忘機不復驚何處暮帆來浦口¶
背人飛帶喚雛聲¶
橘花漠漠玉花深屢起微霜落𤓰心喜有青黄著籬落¶
千頭未羡滿寒林¶
　　　哭尚書墓¶
過家上冢非無子宿草孤墳獨可悲賴有立朝莊語在¶
不勞諛墓作銘詩¶
<pb:KR4d0120_WYG_010-11a>¶
種竹當年語尚新藏山萬巻總成塵牙籖知落誰家去¶
往事凄涼欲損神¶
　　　遊雲居四首¶
雞林磨衲度幘溝海外風烟在上頭箴孔線蹊誰善幻¶
千巖萬壑斬新秋¶
懸崖怒瀑落龍湫恰似王師破蔡州續蔓沈竿空莫測¶
石魚酒舫未應求¶
壊衲槃跚玉澗翁負霜秃鬢頰暾紅時時口占東坡語¶
<pb:KR4d0120_WYG_010-11b>¶
頓覺曹劉力未工¶
冉冉山雲低度牆涓涓流水響長廊不縁抱病闗鬲冷¶
早賦式微縁㡳忙¶
　　　寄鄭禹功魏虞卿¶
杖藜徐步倚柴扉園栁青青馬尾垂日暖遊絲縈落絮¶
黄鸝銜得上髙枝¶
衆草風來俱掩冉驚紅駭緑鬬年芳崇蘭秀發北窓下¶
燕坐時聞自在香¶
<pb:KR4d0120_WYG_010-12a>¶
苦憶苕溪鄭廣文足驚豪翰獨超羣山南飽看懶行縣¶
笑殺無心出岫雲¶
虞卿再見封萬户三語掾曹駒伏轅北海㑹須加慰薦¶
横空一鶚看騰騫¶
　　　蕭子植寄建茗石銚石脂潘衡墨且求近日詩¶
　　　作四絶句¶
寳犀新胯面巖冷碾出壑源春雪花何用纎纎捧渠椀¶
絶勝片片勺流霞¶
<pb:KR4d0120_WYG_010-12b>¶
良工刻削類方城煮茗細看秋浪驚未許兒曹輕度量¶
豈容奴輩笑彭亨¶
蒼崖絶壁長瓊腴靈府煩蒸藉掃除老楮羣雞甘下筯¶
乖龍左耳避珍蔬¶
逺竈積烟烟更多絶人妙手不同科蕭郎餉我客卿輩¶
逺愧山隂書換鵞¶
　　　寄臨川諸舊兼悲二謝¶
晏如雅贍志沈鬱詩語松風萬壑哀皮裏陽秋能刺舉¶
<pb:KR4d0120_WYG_010-13a>¶
眼邉青白兔嫌猜¶
董侯本是古沈𡨕風味澹然雲水深見説修門和氣滿¶
何用涉江歌採菱¶
何侯嗜學黄鵠舉謝客哦詩丹鳳鳴急雪異時登擬峴¶
放歌何日酌宣城¶
半岳摧峯憐二謝孤墳宿草已䝉茸自歎蔡邕今老矣¶
銘言獨不愧林宗¶
　　　寄何氏兄弟¶
<pb:KR4d0120_WYG_010-13b>¶
病語無心復惜秦䕶持白業五臺賓往時赤壁好風月¶
俱助兩郎詩句新¶
青州從事懶行縣白水真人不造門時作藥山遮眼計¶
尋僧煮茗過祇園¶
　　　次韻山谷寄賀鑄¶
平生賀監毛髪古風流歗詠付銜杯賴爾雲孫亦不惡¶
山隂氣味喚仍回¶
淮海維揚萬人傑松吟宰上不能杯雖無横州過秦論¶
<pb:KR4d0120_WYG_010-14a>¶
猶有清歌慰九囬¶
　　　客廬山道中寄中上座¶
谿山軒豁逐時新草樹欣欣雨後春弄水看山添野興¶
可憐魚鳥自相親¶
著行官栁拂人低勾引風光挽客衣正是斜川春事起¶
翻思戴月荷耡歸¶
紫霄獨立冠遥岑静愛雲無出岫心見説危梁耿大壑¶
欲招恵逺與同尋¶
<pb:KR4d0120_WYG_010-14b>¶
　　　顔魯公祠¶
心正能令筆不欹銀鈎猶冠古今竒凜然一代英靈氣¶
猶似當年罵賊時¶
　　　鄰寺遣興三絶句¶
蠻花簟冷春氣分午醉醒尋野寺門黄落逺林供倚杖¶
却疑殘照是朝暾¶
映堦駮蘚漫層層古柏連蜷上老藤梵鼓粥魚今落莫¶
半歸官焙半殘僧¶
<pb:KR4d0120_WYG_010-15a>¶
修源一帶碧灣環上有江西淡竚山便覺心塵雙寂寞¶
不愁騎省鬢毛斑¶
　　　遣興兼寄豫章二弟¶
國士無雙有山谷斗南獨步憶秦郎鸚鵡洲前多勝日¶
古藤隂下夜何長¶
獨持杯杓酹先酒遺我此物忘百憂乞靈鮑謝共傾倒¶
况復隔窓懸玉鈎¶
龍沙季子在原樂不肯附書黄耳來滕王閣上覔佳句¶
<pb:KR4d0120_WYG_010-15b>¶
鐡柱觀頭行幾迴¶
　　　即事¶
勌聴戍鼓擊銅龍卧待當軒葉㡳風暝鳥忽穿明月去¶
直疑便面寫歸鴻¶
左界明河夜未央輕風灑面作微涼藏舟枉渚者誰子¶
欸乃歌聲短復長¶
紛紛著作能上馬衮衮紫微俱斵窓韓侯遽綰銅章去¶
豈坐雙流帶二江¶
<pb:KR4d0120_WYG_010-16a>¶
我覯之子秉周禮要使諸儒識漢儀側席求賢天子聖¶
未容澤畔弔湘纍¶
眼看花霧共衣霏已有羣鶯窓上飛心事但隨春事盡¶
鐘聲更伴鳥聲微¶
　　　醉書¶
酴醿奪目表春餘閒雅雍容亦甚都睥睨園林衆芳歇¶
持觴耐乆作歡娛¶
稚子滿林春笋生殘花老境尚多情瀟灑封侯真有自¶
<pb:KR4d0120_WYG_010-16b>¶
竒姿未讓惑陽城¶
湛湛胷中萬頃陂翻疑淺器是牛醫從來未許愁知處¶
顧肯因愁移面皮¶
　　　送淳軾二上座¶
密掩柴門㫁還往道人履迹破蒼苔青燈相對語離夜¶
况復打窓風雨來¶
上人定自有佳處眉宇翠氣連湖山烟邊候雁著行急¶
力挽不㽞相與還¶
<pb:KR4d0120_WYG_010-17a>¶
　　　漫興¶
真牧堂前花草新舍南移就一畨春非闗瘠魯欲肥杞¶
直恐强齊將弱秦¶
梅花冷蘂發疎枝雲斷天南放日暉亂折寒柯有雙鵲¶
銜將綴作百家衣¶
　　　翻經䑓¶
五千餘卷在髙䑓内史翻時臘屐来夢斷池塘人不見¶
年年春草綠成堆¶
<pb:KR4d0120_WYG_010-17b>¶
　　　幽園風雨¶
妙手春工如畫史鵞溪百幅掛城隅却將李成驟雨筆¶
掩映邊鸞花鳥圖¶
　　　竹間兩絶句¶
鳥聲催得青春老花氣渾忘白髪新誰復能尋三徑友¶
信知真是五臺賓¶
何許晩鐘烟雨餘花間蛺蝶舞蘧蘧莫將絶壑潄流齒¶
戯誦文園封禪書¶
<pb:KR4d0120_WYG_010-18a>¶
　　　自西林投宿歸宗¶
江都著足冩餘酣頗怪朝暉變夕嵐我與諸峯俱是畫¶
解隨歸鳥過山南¶
　　補遺¶
　　　魏錬師四松畫軸(案此下七首據/玉澗小集補入)¶
四松在澗壑嵗晚乃更竒蕭然如黄綺傲岸不可追誰¶
將談天口掉舌聊見移由來拂東絹冩此霜雪姿便有¶
松上雨催我窓間詩翻思斸青𡨕採藥堪扶衰當年丹¶
<pb:KR4d0120_WYG_010-18b>¶
青手開闢造化隨既有圯下約子行何後期¶
　　　徐叔明校書篆筆竒古復善丹青為予作漢江¶
　　　暮靄扇材極妙力求鄙句作此以贈¶
曩時徐騎省篆古逼秦相後來得仍孫毫端溟渤壯能¶
回頓挫姿丹青生意匠餘酣寫便面萬里烟莽蒼何許¶
捕魚郎落日蕩雙槳無勞翦吳淞安用買叠嶂真欲老¶
是間塵境孰非妄憐君俱入妙簡逺復清曠定為造物¶
嗔覔句聊分謗¶
<pb:KR4d0120_WYG_010-19a>¶
　　　夢訪友生¶
少年結客長安城妄喜縱酒同章程支離老去一茅屋¶
枕書卧聞長短更友生相望止百里寒夜寥閴無微聲¶
夢中乘興輙見戴剡溪聊爾扁舟行覺來蘧蘧一榻上¶
不用僮僕争驩迎吹燈弄筆欲書寄窓前白月方亭亭¶
　　　唐明皇夜遊圖¶
開元御極垂衣裳登三咸五凌羲皇白環重譯銀甕出¶
卜夜遨遊離未央香車鬬風秦與虢羅帕覆鞍真乘黄¶
<pb:KR4d0120_WYG_010-19b>¶
赭袍錯落綴北斗步輦優游含縷觴寜王玉笛上霄漢¶
御路花光争月光汝陽羯鼓絹帽穏打徹參旌低建章¶
太真霑醉玉欹側力士傳呼聲渺茫翠釵掛冠紅粉粧¶
金貂貰酒白面郎君臣玩狎樂莫比清禁喜聞宫漏長¶
若令姚宋坐廟堂袖中諫疏神揚揚萬里橋邉行幸處¶
後世龜鑑懐苞桑¶
　　　題駒父家江干秋老圖¶
江風颼飀江水寒蘆洲雁下生微瀾漁翁夫婦不能語¶
<pb:KR4d0120_WYG_010-20a>¶
津吏醉倒船著灘其旁病夫坐箕踞持竿萬事那復顧¶
懸知寧㫁嬌兒乳不及𡨕鴻及飛鷺¶
　　　都城元夜¶
斜陽盡處蕩輕烟輦路東西入管絃五夜好春隨步暖¶
一年明月打頭圎香塵掠粉翻羅帶密炬籠綃鬬玉鈿¶
人影漸稀花露冷蹋歌吹度曉雲邊¶
　　　望西山懐駒父¶
去嵗湖湘賦凛秋聞君江國大刀頭百年㑹面知幾遇¶
<pb:KR4d0120_WYG_010-20b>¶
十事欲言還九休照眼遥岑落懐袖過眉拄杖立汀洲¶
莫言青山淡吾慮誰料却能生許愁¶
